Ki de bone matire traite, mult li peise, se bien n’est faite.
Oëz, seignur, que dit Marie, ki en sun tens pas ne s’oblie.
Celui deivent la genz loër, ki en bien fait de sei parler.
Mais quant il a en un païs hume ne femme de grant pris, cil ki de sun bien unt envie sovent en diënt vileinie.
Sun pris li vuelent abaissier : pur ceo comencent le mestier del malvais chien coart, felun, ki mort la gent par traïsun. Nel vueil mie pur ceo laissier, se jangleür u losengier le me vuelent a mal turner ; ceo est lur dreiz de mesparler.
Les contes que jo sai verais, dunt li Bretun unt fait les lais, vos conterai assez briefment.
El chief de cest comencement sulunc la letre e l’escriture vos mosterrai une aventure, ki en Bretaigne la Menur avint al tens anciënur.
En cel tens tint Hoilas la terre, sovent en pais, sovent en guerre.
Li reis aveit un suen barun, ki esteit sire de Liün.
Oridials esteit apelez.
De sun seignur ert mult amez ; chevaliers ert pruz e vaillanz.
De sa moillier out dous enfanz, un fiz e une fille bele.
Noguent ot nun la dameisele ; Guigemar noment le dancel : el reialme nen out plus bel.
A merveille l’amot sa mere, e mult esteit bien de sun pere.
Quant il le pout partir de sei, si l’enveia servir le rei.
Li vadlez fu sages e pruz ; mult se faiseit amer de tuz.
Quant fu venuz termes e tens que il aveit eage e sens, li reis l’adube richement ; armes li dune a sun talent.
Guigemar se part de la curt ; mult i dona ainz qu’il s’en turt.
En Flandres vait pur sun pris querre : la out tuz jurs estrif e guerre.
En Lohereigne n’en Burguigne ne en Anjou ne en Gascuigne a cel tens ne pout hom truver si bon chevalier ne sun per.
De tant i out mespris nature que unc de nule amur n’out cure.
Suz ciel n’out dame ne pucele, ki tant par fust noble ne bele, se il d’amer la requeïst, que volentiers nel retenist.
Plusurs l’en requistrent suvent, mais il n’aveit de ceo talent ; nuls ne se pout aparceveir que il volsist amur aveir.
Pur ceo le tienent a peri e li estrange e si ami.
En la flur de sun meillur pris s’en vait li ber en sun païs veeir sun pere e sun seignur, sa bone mere e sa sorur, ki mult l’aveient desiré.
Ensemble od els a sujurné, ceo m’est a vis, un meis entier.
Talenz li prist d’aler chacier.
La nuit somunt ses chevaliers, ses veneürs e ses berniers.
Al matin vait en la forest ; kar cil deduiz forment li plest.
A un grant cerf sunt aruté, e li chien furent descuplé.
Li veneür current devant ; li dameisels se vait tarjant.
Sun arc li portot uns vaslez, sun hansac e sun berserez.
Traire voleit, se mes eüst, ainz que d’iluec se remeüst.
En l’espeisse d’un grant buissun vit une bisse od sun foün.
Tute fu blanche cele beste ; perches de cerf out en la teste.
Pur l’abai del brachet sailli.
Il tent sun arc, si trait a li.
En l’esclot la feri devant ; ele chaï demeintenant.
La saiete resort ariere : Guigemar fiert en tel maniere en la quisse desqu’al cheval, que tost l’estuet descendre a val.
A terre chiet sur l’erbe drue de lez la bisse qu’out ferue.
La bisse, ki nafree esteit, anguissuse ert, si se plaigneit.
Aprés parla en itel guise :’Oï, lasse !
Jo sui ocise !
E tu, vassal, ki m’as nafree, tels seit la tue destinee : ja mais n’aies tu medecine !
Ne par herbe ne par racine, ne par mire ne par poisun n’avras tu ja mes guarisun de la plaie qu’as en la quisse, des i que cele te guarisse, ki suferra pur tue amur si grant peine e si grant dolur, qu’unkes femme tant ne sufri ; e tu referas tant pur li, dunt tuit cil s’esmerveillerunt, ki aiment e amé avrunt u ki puis amerunt aprés.
Va t’en de ci !
Lai m’aveir pes ! ’
Guigemar fu forment blesciez.
De ceo qu’il ot est esmaiez.
Comença sei a purpenser en quel terre purra aler pur sa plaie faire guarir ; kar ne se volt laissier murir.
Il set assez e bien le dit qu’unkes femme nule ne vit, a qui il aturnast s’amur ne kil guaresist de dolur.
Sun vaslet apela avant.
’Amis’, fait il,’va tost poignant !
Fai mes compaignuns returner ; kar jo voldrai a els parler.’
Cil point avant, e il remaint.
Mult anguissusement se pleint.
De sa chemise estreitement bende sa plaie fermement.
Puis est muntez, d’iluec s’en part ; qu’esloigniez seit, mult li est tart ; ne vuelt que nuls des suens i vienge, kil desturbast ne kil retienge.
Le travers del bois s’en ala un vert chemin, ki l’en mena fors de la landë.
En la plaigne vit la faleise e la muntaigne d’une ewe ki desuz cureit.
Braz fu de mer ; hafne i aveit.
El hafne out une sule nef, dunt Guigemar choisi le tref.
Bel gent, qui venuz este ensemble Oïr le bien, si com moi semble, Le bien vos sui ci venuz dire, Et de saint Jorge le martyre Haus hom fu de noble lignage, Simples, pitos et sans oltrage ; De bones mors, de sainte vie Et trop pros en chevalerie.
Uns enpereres Daciens, Qui haet Deu et crestiens, Contre nostre lei estriveit, Quant li bon sains Jorge viveit.
Sil Daciens, en tote guise, Voleit destruire sainte iglise ; Vers Jesu-Crist vost faire la guerre : Si manda les gens de sa terre, Ses barons fist venir à sei, Por nos destruire et notre lei En la cité de Melitaine Vindrent tos, mult fu de gent plaine.
Daciens li fels, li plains d’ire, Dist à tos seaus de son enpire : « Se nus crestien puist tenir A greve mort le ferai morir ; Escorchier li ferai la teste, Traire les iaus à grant moleste.
Les autres menbres ferai pendre, O ardre, o torner en cendre. »
Tos séaus qui torment savoient, Et qui gent tormenté avoient Fist venir à soi et conduire, Por tos les crestiens destruire.
As os perceier fist glaives faire Et tenailles por les dens traire, Et rasors por le cuir des chiefs Escorchier, fist tormenz et griefs ; Por la char frire et les boeles, Fist faire à grant planté paeles ; Por les cors desronpre et destraire, Fist une roé trenchant faire : De grief torment ot mainte forge En Militaine, au tenz saint Jorge.
En Capadosse ert à estage Sains Jorge entre son lignage.
D’ileuc se mut par verité En Militaine la cité.
Là aporta mult grant aver.
Et vost la covine saver Del parlement qui deveit estre Devant l’enperéor le maistre.
Mult se merveila des genz foles Qui aoréent les idoles, Des ymages faiséent festes Et lor sacrifiéent bestes, Et Deu despriseent nostre pere Et sa tant gloriose mere.
Li sains tot son aveir dona Por Deu qui li guerredona ; Dreit à l’enperéor s’entoche Sains Jorge, si li dist de boche : « Rien ne te dot, crestien sui, La merci-Deu, bastiés sui, Ne n’aim tes ymages, ne crei Mais Jesu-Crist, mon Deu, mon rei.
Mult ont déable deçéu Qui es ymages ont créu ; Aveugles sont, mués et sordes ; Quanque tu creis ne sont que bordes.
Je crei Deu et pri qu’il m’ament, Qui conpassa le firmament, Qui fist mer et terre comune Et steles et soleil et lune ; Qui vost en la virge descendre Marie, por nostre char prendre.
A ces paroles s’est dreciés Vers lui Daciens corrociés.
« Jorge, dist-il mais, car me crei, Fais que sage, guerpis ta lei, Ce tu vues tere et aveir, Dignité et puissance aveir.
Après mei auras seignorie Et mon regne en ta baillie. »
Sains Jorge dist : « Fos enpereres, Tes dignités sont mult ameres.
Ta puissance n’est pas estable, Ains est vaine et escolorjable. »
« Jorge, ta biauté m’esmuet Duel aurai, se morir t’estuet. »
Li sains dist : « N’aies duel de moi, Aince de ta vie et de toi.
Daciens, ton aage deplore, Perdus es, nés fus de pute ore. »
Lors dist li fels : « So est la pure, Briement moras ; ge le te jure Par mes deus, qui sont en mon reine, Agaba, Rache et Apoloine ; Essample auront mes gens par tei De mort, si tendront miaus ma lei.
Verrai se ti deus te delivre De mes mains et te fera vivre Par les cheviaus et par la gorje, Il fist alors trainer saint Jorge ; En la roé le fist-il metre Dont nos parle sa vis la letre.
La roe esteit de fer et dure, Trenchant partot à desmesure ; Broches i ot de fer agues Et serres forment esmolues ; Enmi avoit glaives dreciés Dunt saint Jorge fu mult bleciés ; Tot le destrencherent les sies, De son cors firent dix parties.
Daciens comença à rire, Quant il vit du saint le martire. Mors fu sains Jorge sans respit ; Le fels li cria en despit : « Jorge, bien es por fol tenus ; O est ti deus ?
qu’est devenus ? »
Deus fist ici, por son martir, La terre moveir et partir.
Signe fist que il vost dessendre, Por à son martir la vie rendre.
Au leu vint Jesu-Crist sans dote, Aces i ot angles en sa rote, Ensemble fist les pieces estre Del cors et seigna de sa destre, Si com tesmoigne nostre livre ; Lors fist Deus saint Jorge revivre.
Li sains hom s’ecria forment : « Daciens, ou sont ti torment ?
Tes grieves peines et tes manasses ?
Je ne pris rien, quanque tu fasses. »
Le fels d’ire par poi ne crieve, Se que il veit forment li grieve.
D'un vilain cont et de sa fame, C'un jor de feste Nostre Dame Aloient ourer a l'yglise.
Li prestres, devant le servise, Vint a son proisne sermoner, Et dist qu'il fesoit bon doner Por Dieu, qui reson entendoit; Que Dieus au double li rendoit Celui qui le fesoit de cuer.
«Os, fet li vilains, bele suer, Que noz prestres a en couvent: Qui por Dieu done a escïent, Que Dieus li fet mouteploier; Mieus ne poons nous emploier No vache, se bel te doit estre, Que pour Dieu le donons le prestre; Ausi rent ele petit lait.»
- «Sire, je vueil bien que il l'ait, Fet la dame, par tel reson».
A tant s'en vienent en meson, Que ne firent plus longue fable.
Li vilains s'en entre en l'estable, Sa vache prent par le lïen, Presenter le vait au doïen.
Li prestres est sages et cointes.
«Biaus Sire», fet-il a mains jointes, «Por l'amor Dieu Blerain vous doing.»
Le lïen li a mis el poing, Si jure que plus n'a d'avoir.
«Amis, or as tu fet savoir», Fet li provoires dans Constans, Qui a prendre bee toz tans.
«Va-t'en, bien as fet ton message, Quar fussent or tuit ausi sage Mi paroiscien come vous estes, S'averoie plenté de bestes.»
Li vilains se part du provoire.
Li prestres comanda en oirre C'on face por aprivoisier Blerain avoec Brunain lier, La seue grant vache demaine.
Li clers en lor jardin la maine, Lor vache trueve, ce me samble.
Andeus les acoupla ensamble; Atant s'en torne, si les lesse.



